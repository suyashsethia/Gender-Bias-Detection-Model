झेंगझोऊ मध्य चीन के हेनान प्रांत की राजधानी और सबसे बड़ा शहर है। यह एक उपप्रांत का दर्जा रखने वाला एक नगर है। प्राचीन चीन में यह नगर चीन की राजधानी रहा है। सन् 2010 की जनगणना में इसकी आबादी 86,26,505 अनुमानित की गई थी जिसमें से 39,80,250 इसके शहरी क्षेत्र में रह रहे थे। अपने लम्बे इतिहास के कारण झेंगझोऊ में बहुत से पुरातन स्थल हैं। शहर से 50 मील दक्षिण-पश्चिम में शाओलिन मंदिर स्थित है जिसे सन् 495 ईसवी में भारत से आये बातुओ नामक भिक्षु के लिए निर्मित किया गया था। 537 ईसवी में यहाँ बोद्धिधर्म नाम का एक और भारतीय भिक्षु आकर शिक्षा देने लगा और उसने कुंग-फ़ू सिखाई।